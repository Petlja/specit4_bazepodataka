Основне информације о курсу
===========================

Курс Базе података за четврти разред гимназија за ученике са посебним способностима за рачунарство и информатику може да се посматра као наставак курса за истоимени предмет у трећем разреду, али може да се посматра и као један комплетан самосталан материјал из области база података. 

Ако ниси савладао курс за предмет у трећем разреду, то није проблем. Овај курс садржи основе неопходне да савладаш креирање релационе базе података, а затим и како се оне користе у рачунарским програмима (или једноставно, програмима). 

Ако си недавно детаљно савладао цео курс Базе података за трећи разред гимназија за ученике са посебним способностима за рачунарство и информатику, почетни део овог курса, поглавље „Релационе базе података“, може да ти послужи само као обнављање најважнијег. Савет је да обавезно погледаш примере задатака са упитом SELECT зато што су они основа за програме које ћемо креирати у наредним поглављима. 

Циљ учења База података курса  је стицање основних знања о техникама пројектовања, програмирања и коришћења база података као одговора на пословну потребу за информационим системима. 

Према програму наставе и учења, тема предмета Базе података у четвртом разреду је писање програма који у себи имају команде упитног језика SQL и обрађују податке из базе података (на један од два описана начина):

* писање програма унутар система за управљање базама података (процедуре, функције, тригери, курсори);
* писање програма у неком програмском језику вишег нивоа (Java, C#...) који има угњеждене команде упитног језика SQL.

Материјали који следе покривају оба начина, и то у различитим алатима. Поред различитих алата, курс приказује и два различита приступа процесу учења:

1.	Учење оријентисано ка постављеним проблемима – Приступа се проблемима које треба да решимо, а онда сваки обрађујемо на различите начине. Проблеми су уређени по неким логичним целинама, али не и по тежини. За сваки проблем тражимо најбоље решење за њега. Овај начин је доминантан у првој половини курса где се користе технологије компаније *Microsoft*. 
2.	Учење оријентисано ка сложености наредбе – Уводи се једна по једна наредба и одређена сложеност решења, па се решавају сви проблеми који тако могу да се реше. Овај начин је заступљен у другој половини курса где се користе технологије компаније *Oracle*. 

Различити приступи нису у вези са изабраним алатима, већ је идеја да се кроз курс покрије приступ процесу учења на различите начине. 

У зависности од времена које имате на располагању и интересовања, може да се прође цео курс или само његови изабрани делови.

