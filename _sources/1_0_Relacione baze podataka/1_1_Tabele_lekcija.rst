Релационе базе података
=======================

.. suggestionnote::
    У данашње време се свуда срећемо са великим количинама података, посебно када користимо информационе технологије.
    Подаци долазе у најразличитијим форматима. Могу да буду текстуални подаци, бројеви, слике, звучни записи, 
    видео-записи итд. Подаци се организују и чувају у базама података. База података је појам који користимо да у рачунарству
    назовемо систем који најчешће има велики број корисника, а служи за ефикасно и сигурно чување и обраду података. 

    Базе података користимо преко програма, тј. апликација за рачунаре и мобилне уређаје, 
    па је важно да видимо како се креирају такви програми. Програми које ћемо креирати обрађују податке из 
    база података па је за њихово креирања неопходно да се темељно разумеју концепт релационе базе и језик SQL, а посебно упит SELECT.

    У оквиру предмета „Базе података“ у трећем разреду гимназије за ученике са посебним способностима за 
    рачунарство и информатику си се већ упознао са релационим базама података, од пројектовања до рада 
    са готовом базом који подразумева претраживање и обраду података.

    Комплетан материјал за предмет у трећем разреду се налази на следећој адреси:
    https://petlja.org/kurs/7963

    Кроз први део материјала који су пред тобом направићемо осврт на најважније из трећег разреда:

    - упознаћемо се са потребом креирања база података и са примерима база података који се виђају свакодневно;
    - дефинисаћемо појам релационе базе података и система за управљање базама података; 
    - обрдићемо детаљно неколико практичних примера од којих је сваки инспирисан стварним примерима из живота у којима се ради са великим количинама података: 
    - база података за библиотеку, 
    - база података за евиденцију издатих возачких дозвола,
    - база података за колекцију филмова,
    - база података за компанију за продају дигиталних композиција.

    Како је главна тема предмета у четвртом разреду писање програма који у себи имају команде упитног језика SQL, 
    примере приказане у овом делу материјала ћемо касније проширити тако што ћемо креирати програме у којима ћемо их употребити. 

Посредно, преко апликација за рачунаре и мобилне уређаје, као и путем веб-сајтова, можете да видите и користите податке који се чувају у базама података. Базу података у данашње време има већина веб-сајтова, као и свака пошта, банка, дом здравља, библиотека у које уђете. На пример, следећи системи имају базе података:

- онлајн продаја (подаци: називи производа, произвођачи, цене...),
- веб-сајт аеродрома (подаци: ознаке летова, дестинације, долазна и одлазна времена...),
- онлајн банка (подаци: лични подаци клијента банке, стање на рачуну, списак новчаних уплата и исплата...),
- друштвене мреже (подаци: лични подаци корисника, корисничка имена, фотографије, постови, листе пријатеља...),
- дом здравља (подаци: бројеви картона и лични подаци пацијената, датуми и извештаји са прегледа, датуми и описи болести, преписани лекови...),
- електронски дневник (подаци: лични подаци ученика, лични подаци наставника, називи школских предмета, датуми и времена одржаних часова, садржаји одржаних часова, изостанци ученика, датуми и вредности добијених оцена...),
- итд...

Узмимо, на пример, **библиотеку**. У библиотеци се налази велики број књига и за сваку књигу имамо више података који је описују: назив, аутор, издавачка кућа, година издања... Од сваке књиге можемо да имамо један, али можемо да имамо и више примерака. Сваки примерак у библиотеци је обележен инвентарским бројем. Члановима библиотеке издајемо примерке књига које траже и водимо рачуна о томе када су узели књигу, и да ли су је вратили у року. Члан библиотеке се постаје након учлањења, процеса који подразумева да се оставе лични подаци као што су: име, презиме, адреса, број телефона, број личне карте... Као што може да се види, рад библиотеке подразумева рад са подацима, и то са подацима о књигама, члановима, издавањем књига. Сви ови подаци су се обрађивали и пре постанка рачунара, ручним путем и на папиру. У данашње време свака библиотека је дигитализовала своје пословање, има рачунаре и има базу података и апликацију помоћу које користи ту базу.

.. infonote::
    НАПОМЕНА: Иако је ћирилично писмо сада већ широко присутно у информационо-комуникационим технологијама, није га могуће баш свуда користити без потешкоћа. Дешава се да пошаљете имејл са ћириличним словима, а да особа која га је примила види само кукице и друге чудне знакове. Или  можете да погледате шта се дешава ако прекопирате линк који је на ћирилици. Из тог разлога, у свим примерима табела и података ће се користити латинична слова. Поред тога, називи табела и колона, зато што се користе у наредбама програмског језика, пишу се словима енглеске абецеде, тј. такозваном шишаном латиницом. Њима одговарају називи ентитета и атрибута у фази пројектовања, па се и они често, мада не мора увек, пишу такође шишаном латиницом. Да би се избегли могући проблеми са нашим словима, ћириличним и латиничним, чак и за податке у бази ће се у овим материјалима користити шишана латиница.  


Анализирајмо део базе података за библиотеку у којем се складиште подаци о свим примерцима књига које се налазе у библиотеци.

Основна јединица за организацију и чување података у релационој бази података је **табела**. Управо због тога што су подаци организовани у табелама, а у математици релацију представљамо табелом, следи назив **релационе базе података**. 

У релационој бази података ће се, на пример, сви подаци о издавачима чувати у табели izdavaci. Табела се састоји од редова и колона. У једном реду се чувају подаци о једном издавачу. Конкретно, СЕТ је назив једне издавачке куће, и сви подаци о том издавачу се налазе у једном реду. Једна колона садржи једну врсту податка, на пример, у једној колони се чувају само адресе веб-сајтова издавача. Једна ћелија (пресек реда и колоне) садржи један податак.

.. image:: ../../_images/slika_101a.jpg
   :width: 600
   :align: center